Tyske lokomotivførere har varslet en 24 timers strejke, der begynder tirsdag morgen.

Lokomotivføreres fagforening (GDL) forhandler med Deutsche Bahn (DB) om løn og arbejdstimer, men parterne kan ikke nå til enighed, og derfor nedlægger lokomotivførerne arbejdet i et døgn.

Fra Deutsche Bahn lyder det ifølge det tyske medie Deutsche Welle, at strejken vil ramme store dele af togtrafikken.

Strejken skriver sig ind i en længere række strejker, der har fundet sted siden begyndelsen af 2024.

Den falder også sammen med, at 19.000 kabineansatte i Lufthansa strejker tirsdag og onsdag i lufthavne i Frankfurt og München.